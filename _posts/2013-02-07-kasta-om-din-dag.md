---
layout: post
title: Kasta om din dag
---

Känner du att tiden inte riktigt räcker till, att du aldrig hinner med det du vill? Testa att kasta om din dag!

På veckorna kan mina dagar bli ganska inrutade med lite plats över för ”egen tid”. En typisk dag kan se ut så här:

* Gå upp
* Äta frukost och göra andra morgonrutiner
* Jobba
* Träna
* Handla, laga och äta mat
* Tid över för egna projekt, att lära mig nya saker, umgås med vänner och så vidare
* Sova

Det som är viktigast för mig är inklämt mellan middagen och min nattsömn. Är det inte lite bakvänt att egna projekt och vänner ska behöva vänta till slutet av dagen, när jag ofta är trött? Jag tycker det! Därför har jag börjat kasta om mina dagar ibland. Här är tre saker jag provat på:

**Frukost med vänner**<br />
Ibland träffas vi ett gäng tidigt på morgonen och äter en hotellfrukost innan jobbet. Ett bra sätt att starta dagen på. Kombinationen mat och vänner är sällan fel.

**Handla på lunchen**<br />
Vid några tillfällen har jag gått och kompletteringshandlat under lunchen. Det är skönt då jag får en kort promenad och slipper handla med resten av Jönköping under rusningstid.

**Egen tid på morgonen**<br />
Min favorit! Jag har börjat göra något för mig själv på morgonen, innan jag går till jobbet. Det kan handla om att skriva några rader kod eller jobba med något roligt projekt. Större delen av detta inlägg skrevs en tisdagsmorgon tillsammans med ägg och bacon.

Din dag är såklart olik min, så du kanske behöver kasta om den annorlunda. Men ge det en chans och se om du kan få mer tid över!
