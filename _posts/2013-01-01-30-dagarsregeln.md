---
layout: post
title: 30-dagarsregeln
language: sv
---

För mig är en del av en enklare tillvaro att äga mindre prylar och spendera mindre pengar. Det går tvärt emot min natur. När Tim Cooks står och presenterar nästa iPad eller iMac vill jag genast ha den. Omedelbums, med det samma.

För en dryg månad sedan fick jag en välbekant känsla i magen. Mitt ha-begär väcktes när jag för första gången läste om AR.Drone – en fjärrstyrd farkost som man sköter från telefonen. Den flyger och kan filma, i HD! Hur har jag hittills överlevt utan denna pryl i min ägo?

Men i stället för att trilla dit och lägga en beställning direkt gjorde jag en markering i kalendern en månad framåt. Jag lovade mig själv en AR.Drone om jag fortfarande kände ett begär efter 30 dagar. Idag är köpsuget borta!

Så nästa gång pengarna bränner i fickan: tillämpa 30-dagarsregeln. Kanske känns det inte lika angeläget efter lite betänketid?
