---
layout: post
title: Våga strypa informationsflödet
---

En inte så liten ström med information pockar på min uppmärksamhet varje dag. Jag har flera nyhetskanaler som jag ser som inkorgar som måste tömmas. Det är ett under att jag får något gjort! Här kommer några exempel på inkorgar:

* E-post
* Tugg.nu
* Hackernews
* Google Reader
* Podcasts
* Instapaper
* Twitter
* SMS
* Missade telefonsamtal
* Facebook
* Analog post (fysiska brev)
* Notifikationer i telefonen
* Fysisk inkorg hemma
* Internetbanken

Det finns säkert fler.

Google Reader letar hela tiden efter nytt innehåll på mina favorit-webbplatser och -bloggar. Det är den största källan till nyheter för min del, med 50-100 nya artiklar om dagen att läsa. För att inte drunkna i informationsflödet ser jag till att ”tömma Reader” varje dag.

Fram till för ett par veckor sedan.

Jag är lite av en informationsknarkare och insåg att jag spenderade för mycket tid i Reader. Tid som jag skulle kunna vara kreativ på istället. Så jag tog ett svårt beslut och tog bort alla mina prenumerationer. Nu:

* känner jag ingen stress att ”tömma Reader”
* får jag mer tid över att skapa i stället för att konsumera

Jag får fortfarande reda på nyheter av vänner och bekanta och ser intressanta artiklar att läsa på Twitter. Jag sparar timmar varje vecka på att inte använda Reader!

Håller du också på att drunkna i informationsflödet? Identifiera dina inkorgar och kolla om du kan göra som jag: eliminera en. Känns det för drastiskt? Minska på flödet eller avgränsa konsumtionen till en viss dag – Facebookfredag eller Twittertisdag.
