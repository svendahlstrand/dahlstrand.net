---
layout: post
title: Tidstjuvar och nyttoappar
---

![](/images/iphone.jpg)

De smarta telefonerna gör att vi ständigt är uppkopplade och alltid har något att pilla med. Vad gjorde vi egentligen för tio år sedan när vi stod och väntade på bussen och inte kunde twittra eller skjuta fåglar på grisar?

Men telefonen är inte bara en tidstjuv. Det finns bra nyttoappar som jag sparar tid med. Här är tre av mina favoriter:

## Länsförsäkringar bank

Nu har alla banker hoppat på apptåget. [Länsförsäkringars app] [1] har räddat mig flera gånger när jag har varit på språng och behövt föra över pengar.

Dessutom slipper man nu för tiden skriva OCR- nummer för hand. Fota bara räkningen så fixar appen resten, en riktig tidssparare!

## Kalender

Jag använder mig av [Google Kalender] [2] tillsammans med telefonens inbyggda kalender-app. På så vis kommer jag alltid åt min kalender så länge jag har tillgång till Internet.

Kalendern påminner mig om födelsedagar, tvättider, möten och mycket mer. Den är mitt utökade minne.

Jag får påminnelser i form av att telefonen piper, SMS eller e-post. Och min favoritfunkion: det går att dela kalendrar. Jag och Sanna har en gemensam där vi lägger tvättider och annat som berör oss båda. Dessutom ser vi varandras kalendrar.

## Remember The Milk

[Remember The Milk] [3] är i sin enklaste form en att göra-lista men kan så mycket mer. Det går att ha flera listor och dela dem med andra. Jag och Sanna har en gemensam inköpslista och den underlättar vardagen enormt.

Så fort jag kommer på något kan jag skriva upp det i appen och Sanna ser det direkt på sin telefon. På så vis vet vi att det blir köpt, oavsett vem som går till affären. Om jag bestämmer mig för att handla efter jobbet behöver jag inte gå hem och inventera skafferiet, allt finns redan i telefonen. Det är verkligen kanon!

Vilka är dina nyttoappar?

[1]: http://www.lansforsakringar.se/privat/att-vara-kund/digitala-tjanster-telefonbank/appar/
[2]: http://calendar.google.com
[3]: https://www.rememberthemilk.com
