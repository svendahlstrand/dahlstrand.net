---
layout: post
title: Koppla ner och av
language: sv
---

Jag stänger av min mobiltelefon ibland. Det kanske låter konstigt men jag behöver göra det för att kunna koppla av fullständigt. När telefonen är på kan det när som helst ringa eller dimpa ner ett meddelande. Dessutom är mobilen kortaste vägen ut till Internet och allt vad det innebär med Twitter och annat brus. Det blir en sorts stress.

Ibland vill jag alltså gå offline och vara onåbar. Det blir mycket lättare att ta en promenad, umgås eller bara slappa när jag vet att jag inte kan bli avbruten.

Jag sätter alltid telefonen i flygplansläge när det är läggdags. Då blir jag inte väckt av SMS eller samtal men kan lita på att väckarklockan ringer.

Testa själv att koppla ner och av ibland.
